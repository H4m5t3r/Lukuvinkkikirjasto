# Miniprojektin loppuraportti

Ryhmän 18 jäsenet:

Leo Becker

Kalle Korhonen

Jenni Liikanen

Anton Taleiko

Juha-Pekka Tulijoki

Sonja Vuorinen


## Sprinttien aikana kohdatut ongelmat

Projektin alussa osa ajasta meni niin sanottuun tekniseen säätöön. Alussa mietittiin, olisiko meidän pitänyt käyttää Discordia sekä chattinä että videokeskusteluvälineenä. Päätimme kuitenkin käyttää Zoomia pariohjelmointiin. Muita haasteita olivat, että meidän piti etsiä tietoa siitä miten ohjelmaa kannattaisi toteuttaa ja että kaikkien piti oppia, miten ohjelmaa käytetään ja laajennetaan.

Toisen sprintin aikana kului vähemmän aikaa tekniseen säätöön, kun tiesimme jo valmiiksi kuinka työskennellä. Ongelmaksi muodostui kuitenkin, että emme aina jatkaneet työskentelyä siitä, mihin toiset ryhmäläiset olivat lopettaneet, vaan aloitimme sen sijaan uusia user storyja eri pariohjelmointisessioiden aikana. Tämä johti siihen, että osa user storyista oli periaatteessa valmiita, mutta niistä puuttui Cucumber-testit, jolloin jouduimme siirtämään ne seuraavaan sprinttiin.

Kolmannen sprintin aikana olimme oppineet, mitä kannattaa ja mitä ei kannata tehdä. Tämän sprintin haaste oli sen sijaan työskennellä tehokkaasti, jotta saisimme kaikki user storyt valmiiksi, koska halusimme lopettaa projektin loogiseen kokonaisuuteen.

Eräs ongelma, johon projektin aikana törmäsimme myös, oli löytää yhteisiä aikoja pariohjelmoinnille. Vaikka ryhmät oltiin muodostettu opiskelijoiden antamien aikataulujen perusteella, oli ryhmällämme vain muutamia aikoja, jotka sopivat kaikille.

## Onnistumiset

Yksi onnistuneimmista asioista miniprojektin aikana oli pariohjelmointi. Pariohjelmoinnilla oli positiivinen vaikutus koodin laatuun, kun sitä katselmointiin koko ajan. Lisäksi auttoi oppimista, kun näki erilaisia ohjelmointiratkaisuja.

Koemme, että saimme edistettyä työtä tasaisesti, kuten ammattimaisen ohjelmoinnin periaatteisiin kuuluu. Vaikka työskentelyssä oli myös haastavia vaiheita, emme missään vaiheessa jääneet pitkäksi aikaa jumiin johonkin ongelmaan. Saimme myös järjestettyä tapaamisia ryhmän näkökulmasta sopivalla tiheydella. Kokoukset pyrittiin ajoittamaan niin, että on aina jotain uutta sisältöä, josta keskustella. 

Ryhmässä oli mielestämme joustava, mutta ammattimainen ilmapiiri: Vaikka meillä oli erilaisia näkemyksiä ohjelmointiratkaisuista, olimme avoimia sen suhteen, että saman asian voi ratkaista monella tavalla. Kaikilla oli kuitenkin selkeä näkemys siitä, että koodin laatu on tärkeää, ja siihen panostettiin.

Työskentelyssämme myös kaikki pyrkivät ammattimaiseen toimintaan: Asiakastapaamiset suunniteltiin huolella ja hoidettiin asiallisesti. Emme jättäneet asioita viime hetken säätöjen varaan, vaan meillä oli yhteinen näkemys siitä, että asiakkaalle esitellään toimiva tuote, vaikka kaikkia user storyja ei aina saatukaan toteutettua joka sprintissä definition of donen mukaisella tasolla.

## Kehittämiskohteet 

Ryhmän työskentelyn kannalta retroista olisi voinut saada enemmän hyötyä ja siinä sovittuja asioita implementoida työntekoon tarkemmin.

Ryhmällä oli ryhmänjakosovelluksen perusteella vain 4 tuntia yhteistä työaikaa viikossa perjantai-iltapäivisin, joka aiheutti haasteita tapaamisaikojen ja parikoodaussessioiden sopimiseen. (Parannettavaa ryhmänjakosoftassa)

## Oppimiskokemukset 

### Mitä asioita opimme

Opimme projektin aikana etenkin tapoja ryhmänä työn edistämiselle yhdessä ja annettua aikataulua noudattaen. Annettu kuuden tunnin aikaraja per ryhmäläinen kussakin sprintissä piti työnteon määrän tasaisena läpi projektin, ja työ jakautui tasaisesti ryhmän jäsenten kesken. Tasaiseen edistymiseen ja työnjakoon vaikutti positiivisesti työskentelytavaksi valittu pariohjelmointi: kaikilla oli yhtä monta sessiota kussakin sprintissä, ja kahden tunnin pariohjelmointisessioilla oli selkeä aloitusaika, kumpikin koodasi suurin piirtein puolet ajasta, ja sessiot eivät venyneet tarpeettomasti lopusta. 

Opimme projektin myötä myös hyvistä kokouskäytännöistä, mm. mitä teknisiä valmisteluja kannattaa tehdä jo ennen kokouksia ja pariohjelmointisessioita, jotta niihin ei mene turhaan aikaa itse tapaamisen alussa. 

Ohjelmoinnin osalta projekti syvensi ryhmäläisen java-kielen osaamista ja ymmärrystä ohjelman rakentamisesta. Toteutimme ohjelmassamme esimerkiksi käyttöliittymän valinnat komento-olioina. Lisäksi opimme lisää uudenlaisten testien kirjoittamisesta user story -tasolle. Osalla ryhmän jäsenistä oli enemmän ohjelmointikokemusta kuin toisilla, ja projektin aikana opimme myös toisiltamme, mitä etenkin pariohjelmointi edesauttoi.

### Mitä asioita olisimme halunneet oppia

Olisimme halunneet oppia enemmän priorisoinnista. Tämä oli monelle ryhmäläiselle projekti, jossa käytettävä enimmäisaika oli rajattu, jolloin oli tärkeää, että osaamme tehdä oikeanlaisia valintoja. Esimerkiksi testien osalta opittavaa olisi ollut, mihin testeihin panostamme, kun testattavaa on paljon ja aikaa rajallisesti: onko esimerkiksi tärkeämpää hoitaa end-to-end-testaus kuntoon, vaikka yksikkötesteissäkin olisi viilattavaa. Toki tähän auttaa definition of done, mutta käytännön priorisointi ei ole aina yhtä helppoa kuin teoriatasolla.

### Mikä projektissa tuntui turhalta

Ryhmässämme miniprojektin järjestelyistä koettiin turhaksi muutamia asioita. Asiakkaalta olisi toivottu palautetta viimeisellä viikolla loppudemon lisäksi. Ryhmäläisiämme jäi harmittamaan, kun viimeiseltä viikolta ei saatu asiakkaalta palautetta. Demotilaisuus perjantaina tuntui myös monen mielestä liian pitkältä. Ryhmäläistemme mielestä olisi ollut hyödyllisempää pitää esimerkiksi yhteinen asiakastapaaminen, jonka yhteydessä olisi ollut lyhyesti jokaisen saman asiakkaan ohjaaman ryhmän projektin demo. 
